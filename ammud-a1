Yella ujdid deg tira.
Ad d-yeffeɣ wungal Agadir n Roma n Ɛmeṛ Ulamaṛa.
Ad d-yeffeɣ deg wussan-a, wungal amaynut n umyaru Ɛmeṛ Ulamaṛa, s uzwel "Agadir n Roma", ɣer teẓrigin Accab.
Akka i t-id-yenna dɣa bab n teẓrigin-a, Remḍan Accab, deg usebter-ines n Facebook.
D ungal ara d-yernun asurif-nniḍen i tsekla tamaziɣt.
Tasekla tamaziɣt, yettaẓen ɣer sdat, skud ttlalen-d yidlisen s lebɣi i sɛan yimyura.
Lebɣi i yesɛan yimyura, yecban Ɛumer Uleɛmara, ɣer tira d tukci n wazal i umezruy d yidles amaziɣ.
Ɛmer Uleɛmaṛa, yettwassen ladɣa s yidlisen icudden ɣer umezruy n yimaziɣen.
Ddeqs yakan i yura deg-sen, yessekfel-d aṭas n talliyin iɣef d-ɛeddan Yimaziɣen seg Ṛṛuman ɣer da.
Yura ṭam n yidlisen, gar-asen "Iberdan n tissas, Tullianum, Taggara n Yugurten".
Idlisen-nniḍen n Ɛmer Ulaɛmaṛa "Timlilit deg wagim d tẓa twina d seddis tmerwin d sin, Taɛrabt-Tineslemt n usekkak”.
Ungal n tikkelt-a, war ccek, aṭas diɣ n ubaɣur ara yaf yimeɣri deg-s, acku d win yesɛan azal.
Amyaru-a yeɣra tussna tafizikt, yella gar yimeɣnasen imenza i yeɣran tamaziɣt ɣer Dda Lmulud di tesdawit n Lezzayer.
Yeɣra tamaziɣt, deg yiseggasen-nni n ṣa tmerwin, ɣer tama n Muḥya d wiyaḍ.
Ad yili udlis-a deg tazwara deg Tizi Uzzu, Bgayet d Lezzayer Tamanaɣt.
Taɣuri igerrzen, d ubaɣur yelhan, i temkerḍit n wid ara t-id-yaɣen.
Zeddak Mulud, d acennay.
"Ad yeffeɣ walbum-iw ajdid deg unebdu-agi".
Zeddak Mulud, seg yinaẓuren-nni i yeddmen s wudem ifazen, tizlit taqbaylit.
Nemlal-it i lmend n tejmilt i yuɣalen, i Lwennas Meɛtub, deg unnar aɣurbiz n Bgayet.
Yeqbel ad d-yerr ɣef yisteqsiyen-nneɣ.
Aɣmis n Yimaziɣen : "Awal ɣef tejmilt-a i yuɣalen i Lwennas MeƐtub, ideg aql-ik d inebgi n yiseɣ".
Zeddak Mulud : "Lwennas yuklal ugar n tejmilt".
A win yufan, yal tikkelt ad d-ttilint temliliyin yecban ta.
Lwennas, d yiwen n urgaz i yennuɣen ɣef teqbaylit d yidles, d unadi n tidet.
Nusa-d ass-a ad as-nerr tajmilt, am wakken yella da gar-aneɣ.
Nezmer ad d-nini, aql-ik deg ubrid-is.
Ula d medden, llan ḥemmlen ad ak-ssiwilen "Meɛtub wis sin".
Amek ara ak-d-iniɣ… Lwennas d Lwennas.
D tidet, tecrek-aɣ teqbaylit d umennuɣ ɣef tmagit, wamma ulac win izemmren ad yili d wayeḍ.
Lwennas yexdem akk tazmert-is, tura yeǧǧa-d isem-is.
Ssarameɣ wigad ara d-yekkren deffir, ad kemmlen i umennuɣ.
Akka kan, i tezmer ad tili.
D tidet, ixuṣ gar-aneɣ, maca akken neqqar, win uɣur i d-teggra ad tt-yessiweḍ.
Ahat! Ad d-yas wass, ideg ara d-yeḍru yiswi, iɣef nnuɣen yimeɣnasen n teqbaylit.
Mačči d tikkelt tamezwarut ara tecnuḍ di Bgayet ?
Mačči d tikkelt tamezwarut, maca aṭas-aya ur cniɣ da.
Tikkelt taneggarut, segmi cniɣ deg temdint n Bgayet, tettuɣal ahat ɣer sin yigiman d sin.
Dɣa, deg unnar-a, waqila.
D acu d ssebba n waya ?
Akken teẓriḍ, di tmurt-nneɣ, d awanek i yesselḥayen tilufa n yidles.
D asḥissef!
Ur ttaǧǧan imdanen ad qedcen. Ttmagaren-d iɛewwiqen.
Yal tikkelt tlaq tsiregt…
Ɣer taggara, tettwasaẓ tuffɣa n walbum-ik amaynut.
D tidet.
Nezmer ad d-nini, tura, yewjed walbum.
Mazal kan, kra n lecɣal ineggura.
Ad d-yeffeɣ deg wayyur-a n yulyu, neɣ deg ɣuct, ma iɛeṭṭel.
Lḥasul, deg unebdu-a.
Mmeslay-aɣ-d akka cwiṭ fell-as ?
Ad yesɛu walbum-a mraw d ukkuẓ n tezlatin.
Ad ilint deg-s, am dima, tezlatin n umennuɣ, akked tiyaḍ.
Amennuɣ, yella deg-neɣ.
Ad d-teddu deg-s tejmilt i Si Lḥafiḍ.
Awal-ik ɣef warraz n tezlit tamḥaddit i ak-d-tefka tddukkla taqbaylit n Lyon s yifassen n Nadiya Meɛtub.
Nadiya Meɛtub, taǧǧalt n uɣewwaɣ.
D ayen i yi-d-irennun afud, akken ad kemmleɣ deg ubrid-iw n ccna.
Rnu heggan-t-id d tamuffirt.
Ur bniɣ ara ɣef tigawt-nni.
D ayen i yi-yesferḥen, abeɛda imi d Nadiya i yi-t-id-imudden.
Aya, si tama, d asṭeɛref s wayen xeddmeɣ.
Ad ten-snemmreɣ aṭas aṭas.
Kra n wayyuren kan, i d-yeqqimen i Zénith-ik amezwaru.
Anda yewweḍ uheggi ?
Aql-aɣ tura nettheyyi i usihar-a.
D ayen ara igerrzen, imi aṭas i yuɣen yakan imukan-nsen.
Dɣa, i Zénith-iw amezwaru, ssarameɣ ad igerrez akken ad ferḥeɣ, ad ferḥen medden, ad tefreḥ teqbaylit.
Cwiṭ seg tmucuha n Leqbayel.
Yiwen wass, yeεreq-as ccɣel i yiwen yilemẓi.
Yecεel-as igiṛṛu, yuder ɣer lexla.
Yebbeṛmel armi yebɣa ad d-ihder kra.
Yemmuqel akka d wakka, dɣa, iwala yiwen umɣar ikes akraren. 
Yenna-as: «Ah! Yefka-d Ṛebbi win seg ara d-awiɣ lweqt».
Iruḥ ɣer umɣar, yenna-as: "Salam waɛlikum».
Yerra-d umɣar-nni : «Salam, lεeslama».
Ilemẓi-nni, yecmumek yakk: "Amek ihi bxir?".
Bxir a mmi, ad isteqsi fell-ak, lxir.
Ih a lbaraka, ddunnit-agi tewεeṛ!
Amɣar yuɣ lḥal mačči d amɣar baṭel, yekka-d si temẓi, yessen lesrar-is.
Heddren armi εyan.
Yenna-as yilemẓi-nni: "Welleh a lbaraka, a tazwara-nni ar bɣiɣ ad sεeddiɣ yis-k lweqt"
"Taggara qriq-d ɣur-k ddunnit».
Amɣar: "Ihi! A mmi, d nekk i d-isεeddan yis-k lweqt, armi ṛwan yixfawen-iw."
Tεedda akken iwulem tfaska n tmedyazt.
Thegga-d tddukkla tadelsant «Taflest», ussan n kraḍ tmerwin deg yunyu akked umenzu deg yulyu, yiwet n temlilit meqqren.
D timlilit, s wazal-is. Deg-s  teṣṣaweḍ tddukkla-a, tessemlal-d iḥeddaden n wawal.
D tafaska n tmedyazt, di tezṛigt-is tis snat, i iεeddan di tegnatin igerrzen s tnaga n wid iḥedṛen dinna.
Ad d-nesmekti, timlilit n useggas-a, tella-d d tajmilt i Ṭaher Uṣeddiq.
Tella-d daɣen, d asmekti n jeddi Aɛmer d Ḥmed Leḥlu, talwit i yiɣsan-nsen.
Aṭas i d-yerzan, rran-d i teɣṛi, deg-sen inebgawen n yiseɣ, Taheṛ Ṭaleb d Ḥsen Merric.
Mebla ma nettu imedyazen d wid iḥemmlen awalen iweznen, i d-yusan ula seg beṛṛa n lwilaya n Tizi Uzzu.
Usan-d ula seg beṛṛa n lwilaya n Tizi Uzzu, am Tubiret, Bgayet d Txencelt.
Ccil ttiεad-a d win n tmedyazt, lameεna leqdic i d-yellan deg-s d ameṛkanti.
Llant-d  ddeqs n tegnatin, gar ccna d uqeṣṣeṛ, d tirza ɣer uẓekka n win iwumi tuɣal tejmilt Taheṛ Uṣeddiq.
D ayen i as-yefkan i temlilit-a, sser d ccbaḥa, acku ddukklen wid i d-yusan, myussanen ugar.
Di taggara, s yisem-is d taselwayt n tddukkla « Taflest », Fahima Seddiṛi, tumer ayendin.
Tumer ayendin, imi tεedda tfaska-a, di tegnatin iwulmen.
Tenna-aɣ-d: "Tanemmirt i wid akk i aɣ-d-yefkan afus n tallelt."
Terna tenna-d: "Tanemmirt i wid i d-yerzan, yal yiwen s yisem-is, ladɣa wid ibedden".
"Ladɣa, wid ibedden, xeddmen i wakken ad yesmurres ttiεad-a."
S yisem-iw, d yisem n yiεeggalen n tddukkla-nneɣ, ad asen-iniɣ ayyuz i wid i d-yufraren.
Wid i d-yufraren deg umḍiq amezwaru, Mass Muḥemmed Arezqi Buɛam, deg wis sin, Mass Ḥusin Ḥeǧǧam.
Ma yella deg umkan wis kṛaḍ Massa Weṛdiya Selmun.
Am wakken i ssarameɣ, afud igerrzen, i wiyaḍ deg tegnatin-nniḍen».
Gar usmekti n uzarug d umennuɣ n umussu.
Ass-nni, ssuffɣen yimezwura Fṛansa, ass-a, la ttnadin yineggura ɣef tsura n Tegduda.
Temgarad s waṭas tikli-agi tis ɛecrin, n umussu aɣerfan, ɣef tid i d-yeḍran, yakan, uqbel-is.
Ama deg tmurt n Leqbayel neɣ deg tamiwin-nniḍen.
Tikli n wass-nni n lǧemɛa, semmus deg yulyu, sin yigiman d mraw d tẓa, ɣur-s sin n wudmawen.
Amezwaru d asmekti n uzarug n tmurt n Lezzayer i tewwi ass, n semmus deg yulyu.
Azarug i d-yellan, deg semmus deg yulyu, agim d tẓa twinas d seddis tmerwin d sin.
Wis sin, d akemmel n tikliwin n umussu aɣerfan.
Yebda deg wass, n snat tmerwin d sin deg furar, sin yigiman d mraw d tẓa.
xas ulamma teḍra-d tikli tamezwarut ass, n sṭac deg furar deg temdint n Xerraṭa, deg lwilaya n Bgayet.
Deg tikli-agi tis ɛecrin, nezmer ad d-nini hubben-d qeccuc meccuc ɣer temdinin n tmurt n Leqbayel.
Aṭas n wid ur nleḥḥu ara yakan, meɛna ffɣen-d tikkelt-a s abrid.
Yal yiwen d acu n ssebba i t-id-ideggren.
"Nekk, ffɣeɣ-d imi yettwagdel wannay amaziɣ."
Lliɣ, ur d-cligeɣ ara deg umussu-agi.
"Ur umineɣ ara yis-s akk", i aɣ-d-yenna yiwen n yilemẓi i irefden asenǧaq amaziɣ.
Aṭas i yellan akka am netta, iwumi iban yiswi n tikli.
Llan, diɣ, wid i yugin tamuḥeqqranit akked uneḥbus n yimdanen, ladɣa, am yizumal n tegrawla tazzayrit.
"Ulamek ara neqqim deg uxxam, mi ara twaliḍ, tukksa n sser ɣef yigrawliwen neɣ ɣef yimeɣnasen."
Ulamek akk ara nizmir ad nessusem, ɣef wayen i iḍerrun yid-sen.
Ilaq ad newwet fell-asen, i waken ad asen-d-serrḥen seg lḥebs.
Deg temdint n Tizi Uzzu, ttmuddun-d yimezdaɣ-is aman i wid iteddun deg uɣamac n uzal qayli.
Xas ulamma, yal wa d acu n ssebba i t-id-yewwin, meɛna yesddukkel-iten yakk yiwen yiswi.
Aneqluɛ n unagraw seg yiẓuran.
Aya-gi, yettban-d deg yisuɣan akked tira n yimesbaniyen.
Imesbaniyen, ggulen ɣef ṛṛwaḥ n wid i yellan deg udabu ama zik ama tura.
Ad naf taggalit-a i d-yettuɣalen yal tikkelt "Ad tṛuḥem, ad tṛuḥem".
Nekkni, nenna-d ad tṛuḥem, ad tṛuḥem.
Awalen am wigi, qqnen mliḥ ɣer limin n Leqbayel.
Ttaken-d icbi deg jmaɛliman.
Ihi, akken qqaren: "Ma nniɣ-ak jmaɛliman, aẓ-d ma zadent deg-k tissas".
Deg tikli-agi, daɣen, iban-d, ur qbilen ara yimesbaniyen, askasi-nni i d-yessumer uselway n uwanek Benṣalaḥ.
Mazal ssuturen ṛṛwaḥ n Benṣalaḥ, akked wid akk yellan deg udabu akka tura, yedda-d ula d Gayed Ṣalaḥ.
Akken yebɣu yili lḥal, mazal teddunt tikliwin deg talwit, deg tmurt n Leqbayel.
Llant temliliyin n ddabex n uḍar gar udrin n tɣiwant.
Heggan-d, ddurt iɛeddan, yilmeẓyen n taddart n Tewrirt Meqqran, yiwet n temsizzelt n ddabex n uḍar.
Timsizzelt-agi, tella-d s lemɛawna n yimezdaɣ n tuddar n tɣiwant n Larebɛa n At Yiraten.
Ttekkant ṭam n trebbuyaɛ.
Ɣlint seddis n trebbuyaɛ gar ṭam i yellan. 
Ggrant-d, snat n trebbuyaɛ i yuraren timlilit n taggara n teqbuct.
Taggara, turar-itt, tarbaɛt n Tewrirt Meqqran akked tarbaɛt n Weɛfir, deg unnar n tɣiwant n Larebɛa n At Yiraten.
Ɣer taggara n temlilit, d tarbaɛt n Weɛfirtewwi i yewwin taqbuct.
Leqdic-agi, yuɣal d tajmilt i yimyurar iqdimen i yemmuten.
Syin, ttuferqen warrazen akked yigerdasen i snat n trebbuyaɛ-agi.
Yettunefk-as wayeḍ, i tarbaɛt n Talult i yesɛan ṛṛuḥ n waddal, imi turar deg yiwet n tegmat igerrzen.
Yettwaxtar umyurar Cebbaḥ Fayṣel, n terbaɛt n Weɛfir, d amyurar ifazen deg temsizzelt-agi.
Yeɛǧeb-asen i yimezdaɣ n tuddar, leqdic-agi, imi iɛedda deg tegnatin yelhan, ur d-llin ara ccwalat.
Uraren yilmeẓyen deg talwit.
Ur yettunefk wazal i yigumma igamanen.
Seg tuddar i yettwassnen s tfellaḥt, di lwilaya n Bgayet, ad naf taddart n Laεlam.
Taddart n Laɛlam, i d-yezgan di tɣiwant n Tizi Lwad, ladayṛa n Ssuq Letnin.
Amur ameqqran deg yimezdaɣ-is, ttidiren seg uxeddim n lqaεa, d usenz n lɣella-s.
Wagi iteẓẓu igumma, wayeḍ ixeddem tibḥirin.
Axeddim-nsen mačči d win isehlen, 
Tayri i ten-icerken d lqaεa, d lebɣi i sεan, sbeɣsen-ten akken ad xedmen nnig n tezmert. 
Ad ṣṣiwḍen ɣer yiswi-nsen.
Ayen i ten-iεawnen daɣen, d lqaεa-nsen iwulmen nezzeh i wuẓu.
Akken yeqqaṛ yinzi: "Akken yebɣu yiɣzif yiḍ, leqrar-is ad yali wass".
Ihi seld aṭaṣ n leεtab, yeffeɣ εeggu-nsen ɣer tafat, imi lɣella n useggas-a d tin icaḍen mliḥ.
Aṭas aṭas tin n lεin (Aberquq), s ugar n semmus n leṣnaf.
Ifellaḥen, umren s waya, lameεna nufa-ten, ttcektin seg lexṣaṣ n wid yettaɣen aberquq-a.
Ɣas ma yella d win igerrzen maḍi.
Ɣef usentel-a, yenna-aɣ-d yiwen n ufellaḥ : "Ssuma i nxeddem nekkni, ur tt-ttafen ara deg umkan-nniḍen."
Ikemmel: "Lεin-agi yeṣfa, ula d aman seg wacu itess, zeddig mliḥ, ur t-ttafen ara deg wadeg-wayeḍ akka."
"Meεna nesḥassef ayendin, imi imsaɣen ttruḥun ɣer twilayin-nniḍen, ǧǧan-aɣ nekkni."
Di taggara, nessaram ad d-slen yimsaɣen i taɣect-is.
Akken yebɣu yili, ilaq yiwen ad yezwir deg lɣella tadigant, send tin n tbeṛṛanit.
